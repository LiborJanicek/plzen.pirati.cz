---
date: 2021-03-19
category: blog
tags: Plzeň Stížnost Zdravotnictví Praxe
title: Stížnost studenta střední zdravotnické školy z Plzeňska na průběh povinných praxí nezapadla a aktivně se řeší!
author: Pirati Plzeň
image: posts/Pirati_stížnost_Jana.jpg
---
**Ve čtvrtek 4. března se do rukou Jany Tomšíkové, členky Výboru pro výchovu, vzdělávání a zaměstnanost, který je poradním orgánem Zastupitelstva Plzeňského kraje, dostala anonymní stížnost studenta třetího ročníku blíže neurčené střední zdravotnické školy, který popisoval alarmující průběh nařízených povinných praxí v nemocnici. Ačkoli byla stížnost anonymní, výbor ji okamžitě začal řešit v součinnosti s vedením Plzeňského kraje.**

Zaslaná stížnost byla diskutována již během online zasedání výboru. *„Bohužel byla stížnost anonymní a nebyla zmíněna konkrétní střední škola ani nemocnice, ve které praxe probíhají. Na druhou stranu byl popis neutěšené situace povinných praxí popsaný do nejmenších detailů tak, že nikoho z členů výboru nenechal v klidu,“* popisuje Jana Tomšíková, zastupitelka MO4 Plzeň a členka Výboru pro výchovu, vzdělávání a zaměstnanost. 

Na popud anonymní stížnosti se Jana Tomšíková domluvila s vedoucí Odboru školství, mládeže a sportu Plzeňského kraje JUDr. Jaroslavu Havlíčkovou MBA a bylo zahájeno šetření praxí středních zdravotních škol na území města Plzně. Ve stížnosti bylo například upozorněno na nerovné podmínky studentů a zdravotníků, kdy studenti na praxích, na rozdíl od personálu v nemocnicích, nebyli každý den testováni. Dále student v první linii, jak se autor stížnosti podepsal, upozornil na nedostatečné a vysoce rizikové zázemí, kdy popsal běžnou praxi - v malé šatně, se v jeden okamžik převléká zhruba 30 studentů namačkaných takřka tělo na tělo.

*„Musím poděkovat paní doktorce Havlíčkové z odboru školství, mládeže a sportu, která se našeho upozornění a žádosti o nápravu aktivně chopila a během týdne prověřila, zda k takovým porušením na území města Plzně opravdu nedochází. Odpověď jsem obdržela během týdne a byla jsem ujištěna, že v Plzni vše funguje, jak má. Nicméně, budeme pátrat dál v rámci Plzeňského kraje,“* popisuje Tomšíková. Každopádně, se s testováním studentů na povinných praxích ve FN v Plzni pravděpodobně započalo u všech studentů až 15. března, tedy po týdnu od předání informace o stížnosti anonymního studenta a po doručení odpovědi Janě Tomšíkové.

V odpovědi z 12. března JUDr. Jaroslava Havlíčková podala informaci nejen k testování, ale zároveň vyvrátila i další porušení pravidel, na které upozornil anonymní student. Tím bylo nedodržování stanovené délky praxe a nároku na přestávku. Ani k tomu v žádném ze zařízení na území města Plzně nedochází, jak vyplývá z jejího vyjádření: *„Zajištění testování žáků vykonávajících praxi ve FN je projednáno mezi Střední zdravotnickou školou a vyšší odbornou školou zdravotnickou v Plzni a FN a bude zajišťováno od pondělí 15. 3. 2021. Do současné doby již řada pracovišť testovala žáky každé ráno před zahájením praxe. Žáci jsou vybaveni veškerými ochrannými pomůckami, včetně respirátoru FFP 2, které hradí škola. Praxe probíhá ve 3. ročníku v rozsahu 12 vyučovacích hodin (45 minut), praxe probíhá ve dvou dnech. První den mají žáci 5 vyučovacích hodin, přestávka 20 min., druhý den 7 vyučovacích hodin, přestávka 25 min. Délka praxe v žádném případě nedosahuje 6 hodin. Žáci dochází na přestávku a v průběhu praxe mají přístup ke svým nápojům.“*

Jana Tomšíková ve spolupráci s Plzeňským krajem tímto stížnost anonymního studenta neodkládá a bude zjišťovat situaci na dalších středních zdravotních školách v kraji. *„Jsem ráda, že se středoškoláci umí ozvat, ale vše by bylo mnohem jednodušší, kdyby nám student více důvěřoval a uvedl název školy nebo nemocnice, aby bylo možné pomoci přímo na konkrétním pracovišti. Pomoci studentů v první linii si opravu vážíme a děkujeme jim za jejich práci v rámci praxí, za práci, za kterou na rozdíl od studentů z jiných oborů, většinou nedostávají žádnou odměnu. Díky vám všem,“* uzavírá Tomšíková. 
