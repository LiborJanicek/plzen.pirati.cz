---
date: 2021-04-21
category: blog
tags: Plzeň Dopis MestskaPolicie Krize
title: Piráti otevřeným dopisem vyzývají vedení města Plzně k řešení kritické situace v Městské policii Plzeň
author: Zastupitelský klub Pirátů
image: posts/pirati_mestska_policie_plzen.jpg
---
**Vážený pane primátore, vážená Rado města Plzně,
Zastupitelský klub České pirátské strany Vás vyzývá, abyste neprodleně zamezili hrozícímu vnitřnímu rozkladu a snížení akceschopnosti Městské policie Plzeň.** 

Značná část zaměstnanců městské policie podepsala petici, která je voláním o pomoc směrem k vedení města Plzně a k zastupitelům. Obrátili se i na náš klub, který podrobně seznámili s vážnou situací v jejich řadách.

Dosavadních 179 podpisů na petici svedčí o rozsáhlé nedůvěře strážnic a strážníků ve správnost dosavadních postupů nově jmenovaného velitele. Ten podle jejich vyjádření provádí neopodstatněné a potenciálně nebezpečné zásahy do chodu městské policie. Jde zejména o jeho záměr **změnit letitý, praxí prověřený a fungující systém dvoučlenných hlídek na jednočlenné.** Dokonce prosakují informace o úmyslu odebrat strážnicím a strážníkům zbraň. Implementace těchto kroků je údajně zadávána velitelům ústně, netransparentně, bez řádně odůvodněné a jasně komunikované koncepce.

S takovým postupem nesouhlasíme, protože jsme přesvědčeni, že může ohrozit samotné strážnice a strážníky, a v konečném efektu také bezpečnost Plzeňanů. V sázce je soudržnost a reputace městské policie. Reálně hrozí i hromadný odchod zaměstnanců, což by znamenalo takřka neřešitelný problém.

Považujeme za nepřijatelné, že **zastupitelstvu nebyla v písemné podobě předložena koncepce, se kterou se nový velitel účastnil výběrového řízení**, a z níž patrně vychází zmíněná nepopulární opatření. Žádná koncepce nebyla předložena ani bezpečnostní komisi Rady města Plzně, a to i přes požadavek ze strany některých jejích členů.

Máme za to, že radikální změně dosavadní praxe by měla předcházet **široká odborná i politická diskuze**. Výsledný návrh nových opatření by měl vycházet z **tvrdých dat a zdokumentovaných příkladů dobré praxe**. Není přípustné, aby se strážnice a strážníci stali předmětem riskantních experimentů ohrožujících jejich akceschopnost a hlavně bezpečnost.

V zájmu zachování bezpečnosti strážnic a strážníků, jakož i občanů našeho města Vás **důrazně vyzýváme k okamžitému prošetření situace a zjednání nápravy**. 

O podniknutých krocích, prosíme,  neprodleně informujte předsedy zastupitelských klubů, a následně i formou informativní zprávy na příštím zasedání Zastupitelstva města Plzně dne 10. 5. 2021. Jsme rovněž připraveni vyslat své zástupce k případným jednáním se zúčastněnými stranami.

Dále požadujeme **vyhotovení jasné koncepce činnosti obecní policie, její komunikaci a nalezení shody napříč politickým spektrem.** Jedině tak je možné zachovat řádný chod a zabránit fatálním škodám. Dlužíme to strážnicím a strážníkům, zvláště pak v této nelehké době, kdy i oni nesou břímě boje v první linii proti pandemii Covid-19.

S pozdravem

klub zastupitelů České pirátské strany Zastupitelstva města Plzně

Pavel Bosák, Mgr. Magdaléna Daňková, Bc. Radek Krejčí, Mgr. Daniel Kůs, Ing. Jiří Rezek, Ph.D., Pavel Šrámek, Petr Vileta
