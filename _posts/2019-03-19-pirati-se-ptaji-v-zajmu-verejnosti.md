---
date:         2019-03-19
category:     blog
tags:         Plzeň Zastupitelstvo program transparence verejny zajem plzenska teplarenska kaly AVE zastrasovani 
layout:       post
title:        "Piráti se ptají v zájmu veřejnosti" 
image:        posts/pirati-se-ptaji-v-zajmu-verejnosti.jpg
author:       Pavel Šrámek
---

Plzeň, 19.3.2019 - Plzeňští Piráti se ostře ohrazují proti výhružkám a zastrašování, které spustila ODS poté, co se Piráti začali blíže zajímat o situaci v Plzeňské teplárenské. Poté, co na páteční tiskové konferenci oznámili, že ověří na zastupitelstvu podezření, že se v Plzeňské teplárenské spalují kaly z Ostravy, přišla rázná reakce ze strany náměstka Pavla Šindeláře a předsedy představenstva teplárny Romana Jurečka.

Reakci náměstka Šindeláře, vyhrožujícího právními kroky, považují Piráti za absurdní a ohrožující zákonem dané právo zastupitele pokládat otázky vedení města a představitelům městských firem. Jak dodává Pavel Šrámek, předseda plzeňských Pirátů: „Oceňuji, že pan náměstek Šindelář sleduje naše tiskové konference a přišel na Zastupitelstvo města Plzně s připravenou odpovědí na otázku z naší tiskové konference, i když by mohl podle zákona počkat 30 dní. Pravda, nezdvořile nečekal na její oficiální položení a hned začal s odpovědí. Budiž, je to mladý a snaživý náměstek.”

Otevřené informování veřejnosti patří k pilířům Pirátského programu. Nad reakcí vedení se pozastavuje i Pavel Bosák, předseda zastupitelského klubu Pirátů: „Mně to připadá, že je to snaha umlčet opozici nějakými právními výhružkami. Nenecháme omezovat naši svobodu projevu a právo vykonávat takovou politickou práci, jakou od nás občané očekávají.“

Piráti také usilovali o možnost kontrolovat práci nového vedení v dozorčích radách městských firem, nicméně koalice si vše podržela. „Nepustili nás do dozorčí rady a diví se, že se ptáme na informace, ke kterým nemáme přístup. Politika je věc veřejná, proto se ptáme veřejně,“ glosuje situaci Pavel Bosák.

V zájmu teplárny i vedení města mělo být otevřené a poctivé informování veřejnosti k předejití různých fám. Snahou Pirátů bylo tyto fámy rozptýlit, což se díky jejich činnosti povedlo.
