---
date: 2021-02-25
category: blog
tags: Plzen Plze3 
title: Volání Pirátů vyslyšeno, zastupitelstvo Trojky konečně on-line!
author: Piráti Plzeň
image: posts/Piráti_online_hlasovani.jpg
---

**Ve středu 24. února proběhlo historicky první distanční on-line zasedání zastupitelstva centrálního plzeňského obvodu. Pro občany i Piráty důvod k oslavě, ale… Po distančním on-line jednání zastupitelstva volali Piráti už od jara minulého roku, a to jak z důvodu transparentnosti, tak z důvodu ochrany zdraví a zodpovědného přístupu, který by byl dobrým příkladem pro Plzeňáky. Tak proč to trvalo rok?**

Ačkoli vedení centrálního plzeňského městského obvodu mohlo využít služeb vynikajících specialistů ze Správy informačních technologií města Plzně (SITMP) a realizovat distanční on-line jednání zastupitelstva už na počátku epidemie Covid-19, nestalo se tak. Důvod není složitý, s tímto návrhem přišli Piráti, kteří jsou v opozici. A jak je „dobrým“ zvykem, nápady a připomínky opozičních stran se nereflektují a pokud, tak se považují a prezentují jako iniciativa vedení obvodu. 

*„Trochu mě mrzí, že vedení obvodu nepovažovalo ochranu zdraví zastupitelů a možnost ukázat spoluobčanům příkladný postup za prioritu hned na jaře roku 2020 během první vlny. Technologie jsme na to měli, což potvrzuje skutečnost, že na zprovoznění, otestování i realizaci online zastupitelstva potřebovali odborníci ze Správy informačních technologií pouze týden a vše klaplo na jedničku, díky a hurá,“* hodnotí Pavel Šrámek, zastupitel Městského obvodu Plzeň 3.

Digitalizace na všech úrovních je jednou z priorit Pirátů, i proto skoro rok pirátští zastupitelé na vedení centrálního plzeňského obvodu apelovali. Paradoxně pomohla až rapidně se zhoršující epidemiologická situace v Plzni a Plzeňském kraji, ta radu městského obvodu Plzeň 3 v čele se starostou přinutila vyslyšet volání z opozičních lavic a jednat. *„Těší nás, že jsme konečně online, škoda jen, že to nebylo připraveno v období klidných vod, kdy jsme o to žádali, ale až nyní, v době rozbouřeného moře a v době, kdy jsme k tomu již prakticky donuceni okolnostmi,“* říká Daniel Kůs, zastupitel Městského obvodu Plzeň 3.

První on-line zastupitelstvo se z hlediska technologického povedlo na jedničku s hvězdičkou, ale přístup vedení třetího městského obvodu k relevantním dotazům a připomínkám opozice zůstal, bohužel, tradiční. *„Za všechno mluví návrh rady městského obvodu Plzeň 3 schválit slevu ve výši téměř 50 000 Kč pro provozovatele LED reklamní ploch na parkovacím domě Rychtářka, který zastupitelé z ANO, ODS, TOP 09 a KDU-ČSL odhlasovali. Radní se neobtěžovali ani odpovědět na mé otázky, natož reagovat na jasné argumenty. Odškodňování, prostřednictvím slev z nájmu má totiž probíhat dle pravidel tzv. "Plzeňské koronavirové dvanáctky“, ve které ale o pronajímatelích reklamních LED obrazovek není ani slovo,“* hřímá Kůs

Další jednání Zastupitelstva městského obvodu Plzeň 3 je naplánováno na 28. dubna a bude opět záležet na epidemiologické situaci, zda se zastupitelé sejdou k osobnímu jednání, nebo opět využijí videotechniky.
