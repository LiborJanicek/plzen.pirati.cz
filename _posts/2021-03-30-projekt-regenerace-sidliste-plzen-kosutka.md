---
date: 2021-03-30
category: blog
tags: Plzeň MO1Plzeň Parkování Developeři
title: Projekt regenerace sídliště Plzeň – Košutka chybějící parkovací místa nevyřeší, zvítězil soukromý zájem nad veřejným
author: Pirati Plzeň
image: posts/Pirati_Kosutka_Developerovo.jpg
---
**V současné době schází v Městském obvodě Plzeň 1 vybudovat zhruba 2 200 parkovacích míst a poptávka po dalších bude v blízké době narůstat. Situaci měl alespoň částečně řešit Projekt regenerace sídliště Plzeň – Košutka, který již od roku 1984 počítal s výstavbou parkovacího domu s kapacitou více než 450 parkovacích míst. Kvůli táhlým sporům investora a města Plzně se s původně plánovanou výstavbou nezačalo, ačkoli vybudování parkovacího domu byl jasně deklarovaný veřejný zájem. Místo parkovacího domu ale v brzké době vyrostou věžové domy s byty a administrativními prostory. Navíc bez jakéhokoli veřejného projednání s místními občany. S tím Piráti při včerejším zasedání zastupitelstva města Plzně rezolutně nesouhlasili!**

Celý problém však odstartoval v minulosti, vraťme se proto zpět v čase do roku 2004. To byl totiž rok, kdy se původní projekt parkovacího domu proměnil na projekt bytového domu (105 bytů) a 2 halových garáží. To se z pochopitelných důvodů nelíbilo místním obyvatelům z Krašovské, Toužimské a Žlutické ulice, kteří místo zahušťování osídlení v lokalitě od roku 2005 ještě více volali po vyřešení problému s nedostatkem parkovacích míst. Město jako majitel pozemků výstavbu svým způsobem brzdilo, až nakonec došlo ke změně investora, který projekt upravil, tak že sice nevznikne monolitický blok obytných budov, ale parkovací místa budou určená téměř výhradně pro nové bytové jednotky. Na stávající obyvatele developer nově myslí navýšením o 22 parkovacích míst oproti projektu z roku 2004, a to na „krásných“ 62 nových stání.

Nový projekt je sice lepší, co se zachování průhledů směrem do parku týče. Problém parkovacích míst  nicméně neřeší, dokonce spíše prohlubuje  (i za předpokladu 1 parkovacího místa na 1 byt). Stávající obyvatelé díky tomuto projektu přijdou o jednu z mála ploch, kde by bylo možné vybudovat parkovací dům, o úbytku zeleně na sídlišti ani nemluvě.

I přes dlouhodobé protesty občanů proti výstavbě bytových domů namísto parkovacího, schválili na včerejším zastupitelstvu města Plzně zastupitelé za ANO, ODS a TOP 09 navrhovanou změnu projektu a odprodání zbývajících potřebných pozemků investorovi, který na zatravněné ploše u křižovatky ulic Studentská a Krašovská postaví 2 propojené věžové domy, polyfunkční budovu s parkováním pro novostavbu a administrativní budovu.

Zastupitelé České Pirátské strany hlasovali proti nebo se hlasování zdrželi, stejně jako KDU-ČSL a KSČM. Důvodů bylo několik, tím hlavním byl fakt, že zvítězil zájem komerční nad veřejným, který by pomohl vyřešit kritickou situaci s parkovacími místy v lokalitě. Mimo jiné, ale i to, že před hlasováním neproběhlo veřejné projednání s občany už jen z důvodu dlouhodobých protestů. A v neposlední řadě chyběl Pirátům plán, jak hodlá současné vedení vzniklou situaci řešit, kde postaví záchytné parkoviště a parkovací domy. Odpověď Piráti, jak už bývá zvykem, nedostali.

Včerejší výsledek výstižně shrnuje také místní obyvatel Ing. Ženíšek, který se osobně zúčastnil včerejšího zasedání zastupitelstva města Plzně a před zastupiteli i vystoupil: *„Záměr Bytový dům Krašovská je dle mého zneužití územního plánování!“*

Piráti stojí za obyvateli Košutky a dostatek parkovacích míst, kvalitní infrastruktura, ale i zachování zeleně v Plzni jsou naše priority. O to více se Piráti zaměří na důkladné posouzení a zohlednění veřejného zájmu u všech nově se rodících, nejen developerských, projektů v Plzni.

Za Českou Pirátskou stranu [Magdalena Daňková](https://plzen.pirati.cz/lide/magda-dankova/)
