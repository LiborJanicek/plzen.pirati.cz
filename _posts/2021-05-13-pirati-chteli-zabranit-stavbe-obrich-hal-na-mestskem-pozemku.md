---
date: 2021-05-13
category: blog
tags: Plzeň Prodej Pozemek Haly
title: Piráti chtěli zabránit stavbě obřích hal na městském pozemku, vedení města Plzně přesto dalo halám zelenou!
author: Zastupitelský klub Pirátů
image: posts/Pirati_Haly v Zatisi.jpg
---

**Piráti se na pondělním zasedání Zastupitelstva města Plzně pokusili zabránit prodeji strategického městského pozemku. Jednalo se o areál bývalých kasáren Zátiší na Borských Polích, který by město Plzeň mohlo využít k záměrům skutečně prospěšným pro obyvatele města. Bohužel neuspěli, a tak dojde k výstavbě dalších obřích průmyslových hal.**

*“Argumentovali jsme, navrhovali stažení bodu z jednání a vypsání nové soutěže. Se stávajícím formátem jsme nemohli souhlasit, už jen pro to, že v druhém kole rozhodne pouze výše nabídnuté ceny, nikoli kvalita projektu,”* vysvětluje pirátský zastupitel Pavel Bosák.

Piráti v diskuzi upozorňovali především na nedostatečné zohlednění veřejného zájmu a prospěšnosti pro obyvatele Plzně včetně ekologické a dopravní zátěže. Namítali, že vidinou krátkodobého příjmu do městské pokladny město přijde o kvalitní pozemek. Navíc všechny čtyři soutěžící společnosti s velkou pravděpodobností nové haly dále pronajmou třetí straně. Město tak v konečném důsledku pozbyde možnost jakkoli ovlivnit i to, kým a na jakou činnost budou obří haly skutečně využity.

*“V tomto konkrétním případě jsou již samotné prezentované záměry kupců natolik vágní, že i přes právní formulace, "spíchnuté horkou jehlou" vedením města za hodinu během konání zastupitelstva, po té, co jsme navrhli vypsání nové soutěže, město těžko uhlídá, aby výsledkem nebyla o něco lepší montovna zastřešující další provoz s nízkou přidanou hodnotou,”* míní pirátský zastupitel Daniel Kůs. 

Pokud se naplní obavy Pirátů, strčila Plzeň hlavu do oprátky a začala dláždit cestu další montovně, přičemž zde reálně hrozí nejen přísun dalších agenturních dělníků, ale také neúnosné zvýšení dopravní zátěže už tak nebezpečného kruhového objezdu u Makra, který se již nyní blíží svým limitním hodnotám. 

Z výše popsaných důvodů Piráti nepodpořili ani jeden z předložených záměrů investorů. Nicméně, koalice ANO, ČSSD, ODS a TOP 09 stažení bodu z jednání neumožnila, a místo toho posunula do druhého kola dva uchazeče, kteří se zúčastní následné aukce. *“Není vůbec jasné, na základě jakých kritérií koalice vybrala právě tyto dva záměry,”* podivuje se Pavel Bosák. *“Vedení města je, bohužel, stále svým smýšlením, jak nakládat s pozemky ve vlastnictví města, v hlubokých devadesátkách,”* uzavírá s povzdechem Daniel Kůs.

Na čtyři předložené návrhy se můžete podívat [zde](https://uschovna.plzen.eu/zasilka/C60A3C95-5DE4-4340-B4DF-CBC9DC4D4B82?fbclid=IwAR0YMTnC_-5t1djZp6ruxs5Kyqmfs9ja957K0hv38AXhJpRtzw1TneKg4pg)
