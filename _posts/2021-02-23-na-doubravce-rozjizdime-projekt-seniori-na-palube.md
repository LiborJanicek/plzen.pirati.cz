---
date: 2021-02-23
category: blog
tags: Plzen Plze4 Doubravka SeniorinaPalube
title: Na Doubravce rozjíždíme projekt Senioři na palubě a plánujeme akce!
author: Jana Tomšíková
image: people/Tomsikova_small.jpg
---

Možná je i pro vás izolace od přátel a společenského života v době koronavirové k zbláznění. Možná už vás nebaví číst jen špatné zprávy. Ani mě ne, proto tu mám pár veselejších.

Rozjíždíme projekt [Senioři na palubě](https://www.facebook.com/seniorinapalube). V březnu startujeme zajímavou [videokonferencí o Mexiku](https://fb.me/e/3cGi98HUm) s cestovatelem Jiřím Pekem. Následovat bude povídání o Indii. Stačí se připojit z pohodlí domova a společně s cestovateli zhlédnout fotky a vyslechnout zážitky. S připojením rádi pomůžeme, „vstup“ je zdarma.

Táňa Kořenková, naše spoluobčanka z Doubravky, píše krásné básničky pro děti. Jako koordinátorka Slabikáře se Čtyřlístkem (Albatros), jsem s radostí zařadila její báseň. Na povídání s paní Kořenkovou se těšte také v rámci seniorského projektu.

Projekt pro seniory ale nebude probíhat pouze online. Připravujeme procházku, při které si vyzkoušíte LAMAtracking, společně se dvěma lamami totiž vyrazíme z Bukovce na Zábělou. Dále plánujeme vycházku s pejskaři, čištění studánek či lipovou slavnost. Snad opatření dovolí…

Mám radost z toho, že Piráti předávají repasované počítače zdarma dětem, které by jinak měly problémy s kvalitní distanční výukou.  Jen v Plzni jsme jich rozdali 15. 

Pirátský zastupitel našeho obvodu Jiří Hanousek se stal i krajským zastupitelem.  To je dobrá zpráva. Znamená to intenzivnější spolupráci s krajem a možnost lépe prosazovat zájmy našeho obvodu.

Věřím, že se brzy potkáme na plánovaných akcích, neváhejte mne kontaktovat na: jana.tomsikova@pirati.cz

Přeji pevné zdraví, Mgr. Jana Tomšíková
