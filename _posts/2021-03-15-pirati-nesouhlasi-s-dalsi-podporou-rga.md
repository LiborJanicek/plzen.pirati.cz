---
date: 2021-03-15
category: blog
tags: Plzeň 
title: Piráti nesouhlasí s další podporou Regionální golfové akademie bez vysvětlení kauzy nákupu golfových trenažerů!
author: Jiří Rezek
image: posts/Pirati_RGA_Rezek.jpg
---

**Regionální golfová akademie sice vrátila loni v prosinci po našem výrazném tlaku z opozičních lavic dotaci ve výši 300 000 Kč, protože čelila podezření, že nákup golfových trenažérů byl pouze účelovou transakcí mezi dvěma personálně propojenými subjekty. Nicméně se v těchto dnech pokouší získat status, který by jí umožnil čerpat miliony z rozpočtu města Plzně a Plzeňského kraje. O doporučení získání statutu se bude rozhodovat v úterý 16. 3. 2021 na jednání Výboru pro sport, který který je poradním orgánem Zastupitelstva Plzeňského kraje. Piráti proto budou požadovat vysvětlení!**

Vraťme se ale v čase a připomeňme si, jak to vlastně bylo s nákupem golfových trenažérů. V říjnu roku 2019 Zastupitelstvo města Plzně schválilo dotaci 300 000 Kč pro subjekt RGA - Regionální golfová akademie, z.s. na nákup dvou golfových trenažérů. Dle tehdy přiložených dokumentů z důvodu umožnění využívat tyto trenažéry dětmi ze základních škol v Plzni v budově u odpaliště v Lobzích. Za tím účelem RGA - regionální golfová akademie přesídlila ještě toho roku z Dýšiny do Plzně. Získanou dotaci následně akademie převedla společnosti Plzeňský Golf Park v Dýšině jako součást platby za odkup dvou simulátorů již roky provozovaných v tamní budově.

Podle důkazů předložených Piráty na jednání zastupitelstva města Plzně ale tyto simulátory nikdy v plzeňském sídle akademie nefungovaly. *„Bylo na první pohled jasné, že do té malé chatky u odpaliště v Lobzích se dva takhle velké trenažéry nemohly nikdy vejít a tak světe div se zůstaly v Dýšině a Golf Park je vesele dál pronajímal svým hostům,“*  říká pirátský zastupitel Jiří Rezek. To naznačovaly i odpovědi náměstka Zarzyckého (ANO 2011) a radní Kantorové (ANO 2011), kteří na přímou otázku, zda někdy děti z plzeňských škol trénovaly na trenažérech v Lobzích, reagovali vyhýbavě.

Ale to zdaleka není vše. K vyúčtování dotace žadatel zjevně přiložil fotografie trenažérů v Dýšině. Pouze když hrozila kontrola, byly trenažéry patrně demontovány a jejich komponenty v rozloženém stavu fotograficky zdokumentovány v sídle akademie v Plzni.  Pikantní na celé záležitosti je i to, že Golfová akademie a Golf Park v Dýšině mají stejného předsedu předsednictva, resp. představenstva, a tři další stejné členy vedení, navíc v příbuzenském vztahu. Simulátory tedy de facto prodávali sami sobě.

*„Po této zkušenosti nepovažujeme Regionální golfovou akademii za seriózního partnera. Město, stejně tak kraj by dál nemělo jakkoliv podporovat tuto organizaci,”* uzavírá Rezek. I proto budeme, my Piráti chtít po akademii vysvětlení této kauzy. Pokud se ho nedočkáme, budeme proti při rozhodování o přidělení statusu, který by tuto organizaci opravňoval žádat a získávat miliónové dotace z rozpočtu města Plzně a Plzeňského kraje.

